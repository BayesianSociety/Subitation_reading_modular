
Kijk, daar staat de buurman. De oude buurman kijkt over de heg.
‘Dag kinderen,’ zegt hij.
‘Dag buurman. We hebben sneeuwklokjes. Maar we komen er niet aan.’
‘Mooi,’ zegt buurman. ‘Weet je wel dat je ze kunt horen luiden? Dan moet je goed luisteren. Met je oortje ertegenaan.’
Jip en Janneke proberen het meteen. Maar ze horen niets.
‘Je moet het ’s morgens vroeg proberen,’ zegt buurman. Heel vroeg, om vijf uur. Dan luiden de sneeuwklokjes.’
Jip en Janneke zijn er opgewonden van.
En Janneke belooft: ‘Morgen kom ik je halen, Jip. Om vijf uur.’
Maar o jee, de volgende morgen wordt Janneke pas om zeven uur wakker. Ze doet heel gauw haar jurkje aan en haar sokjes en haar schoentjes. En dan gaat ze naar Jip z’n huis. Ze roept onder het raam: ‘Pssst.’
Daar komt Jip. Hij is al half aangekleed. En hij komt gauw naar buiten. Het begint net licht te worden en kijk, daar zijn de sneeuwklokjes. Jip en Janneke gaan op hun knietjes liggen en leggen hun oortjes tegen de bloemetjes. Maar ze horen niets.
‘Te laat,’ zegt Janneke boos. ‘We zijn veel te laat.’

‘Ja,’ zegt Jip verdrietig. En ze gaan naar Jips moeder, die net thee zet.
‘Mama,’ zegt Jip, ‘mag ik vanavond de wekker? We moeten om vijf uur op.’
‘Om vijf uur,’ zegt mama geschrokken. ‘Waarom is dat?’
‘Dan luiden de sneeuwklokjes,’ zegt de buurman.’
‘Gekke jongen,’ lacht mama. ‘De buurman heeft je voor de gek gehouden. Nee hoor, blijf maar lekker in je bed. Sneeuwklokjes luiden nooit.’
Jip en Janneke weten nu nog niet of het waar is. Ze weten niet of de buurman gejokt heeft. Of niet.
Maar ze gaan het morgen nog eens proberen. Heel stiekem.